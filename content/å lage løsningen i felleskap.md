---
date: 2023-07-16
tags:
  - behind-the-scenes
---

## Hvordan pølsa lages

Å få et innblikk i hvordan en ting lages er noe jeg setter veldig pris på. At produktet skapes åpent, i felleskap, og at jeg kan stå på sidelinja og se på. Og hvis jeg har lyst til å bidra, eller diskutere, så kan jeg gjøre det og. Enten om det er apper som [Raycast](https://join.slack.com/t/raycastcommunity/shared_invite/zt-1z9dgp17p-OU3pAXJbijkiz~mOoxxn_w), [Obsidian](https://discord.gg/obsidianmd), [Dovetail](https://join.slack.com/t/heydovetail/shared_invite/zt-1zapveh02-9mLajJsPJUA5fPXt~rCEHQ), eller tjenestene jeg bruker for å lage det nyhetsbrevet her ([Buttondown](https://discord.gg/YyscKxt6fS)), og hjemmesida ([Quartz](https://discord.gg/HmcEgFFgbs)).

Nå har jeg egentlig kommet til et punkt hvor jeg faktisk forventer det. Dersom jeg tester en ny app f. eks, så forventer jeg at det er et åpent "samfunn" av noe slag, hvor jeg kan gi tilbakemelding, drømme sammen med andre om framtidig funksjonalitet, og bare diskutere bruksområder. I tillegg til å bli bedre kjent med de som lager produktene jeg bruker. Så hvorfor skal det være noe annerledes med det jeg lager?

Det var i alle fall det jeg tenkte, der jeg lå og fløyt i en gigantisk boks, også kjent som en *sensory deprivation tank*. Nå vil jeg ikke si at det der var en guddommelig åpenbaring akkurat, på ingen måte. Jeg er derimot glad for at jeg klarte å se på det jeg lager fra et annet perspektiv. Gjennom filteret av "Hva setter jeg pris på sjøl?".

## Så hva nå?

### Et lite eksperiment

Det skader jo ikke å prøve, så nå har jeg lagd et rom på internett hvor du og jeg kan skravle, samtidig som andre også kan slenge seg med på samtalen. Eller så kan du bare observere fra sidelinja i første omgang, og bidra når du føler for det.

***Om du vil være blant de aller første så er det bare å trykke på den linken her:*** [https://discord.gg/f2ZrnPVbYC](https://discord.gg/f2ZrnPVbYC)

Jeg skal straks vise deg hva du har i vente ved å trykke på linken, men først vil jeg bare forklare hvorfor jeg tilrettelegger for det.

### Eksempler på hva jeg ser for meg

1. At flere kan være med å diskutere temaene som løftes fram i nyhetsbrevene eller på hjemmesida
2. Mer lavterskel-deling på en fortløpende basis – små drypp her og der, i stedet for et mer omfattende nyhetsbrev
3. En enkel måte å gi tilbakemelding på noe som er feil, eller som kan forbedres

De eksemplene har jeg prøvd å gjenspeile i kanalene som er lagd:

![[images/Simens-skjermbilder-14-10-2023-kl23.40.png]]

`Skravling` blir hovedkanalen, hvor det er bare fyre løs med tanker og innspill

`Behind the scenes` er kanalen hvor jeg tenker å dele mer av prosessen, som jeg også gjør i nyhetsbrevet i blant, men at jeg kan gjøre det mer fortløpende der

`Siste-nytt` ser jeg for meg blir en mer "passiv" kanal det deles link til nyhetsbrevene så fort det publiseres, i tillegg til nye notater på hjemmesida eller oppdateringer på eksisterende notater

`Tilbakemelding` skal være en enkel måte for deg å si i fra om noe ikke fungerer, samtidig som jeg kan dokumentere det jeg veit er feil, så du også ser hva jeg tenker å endre på

![[images/Simens-skjermbilder-16-07-2023-kl22.23.png]]
### Hvorfor jeg gjør det

Noe av det aller beste som har kommet ut av nyhetsbrevet for min del er svarene jeg har fått fra deg og dere. Det at andre plukker opp samtalen om et superspesifikt tema som jeg har skikkelig lyst til å snakke om, det er helt fantastisk. Og jeg opplever at begge parter lærer mer av den oppfølginga i etterkant, nettopp fordi man kan sprette noen ideer mot hverandre.

Det er riktignok to ulemper med et tradisjonelt nyhetsbrev:

1. Det er bare to personer som får gleden av de gode samtalene, selv om det kan være mye læreglede å dele der
2. Samtalene stopper som regel etter én kommentar

De to argumentene der kan også være positive egentlig. For det er jo det som gjør det så lavterskel å svare på nyhetsbrevet til å starte med – at man kan sende avgårde en kjapp tanke, uten at noen andre kommer til å se det.

Derimot så hender det jevnt og trutt at det kommer et svar som hadde vært lettere å svart på som en fram-og-tilbake-diskusjon i et "enklere format" enn e-post. For hvis jeg sender et langt og utdypende svar så øker jeg også terskelen for å svare på det, for det blir så mye å ta stilling til. Samtidig som at jeg har veldig lyst til å holde praten gående enda lengre. Og der kommer Discord inn i bildet.

I tillegg så er det noen nøkkelpunkter som jeg har satt veldig pris på med alle de Discord/Slack-samfunnene jeg har vært med i det siste:

- Jeg blir bedre kjent med de som lager produktet jeg bruker (så jeg får en større eierskap til det), og jeg får også snakke med andre som er interessert i det samme. 
- Mulighet til å gi tilbakemelding enkelt og greit 
- Søke opp og se om andre har hatt lignende problemer som meg tidligere 
- Se hva andre har gjort med samme grunnlag 
- Bli inspirert av andre, og lære sammen

### Suksess eller ikke?

Ordet suksess er jeg egentlig ikke så glad i, fordi jeg syns det blir for svart-hvitt. I og med at du kan sitte igjen med et positivt inntrykk av en opplevelse selv om sluttresultatet ikke blei sånn som du så for deg. Anywho! Jeg tenker vi kan prøve det her i noen måneder nå, kanskje fram til oktober-desember, noe rundt der. Etter det kan vi revurdere det sammen, men hvordan vurderer vi da om det var en suksess eller ikke?

For å være realistisk så forventer jeg lite aktivitet, for jeg veit at det er en høy terskel spesielt for de av dere som ikke har brukt Discord fra før av. Om dere vil likevel vil bli med, og gi det et forsøk så er det kjempestas, hvis ikke så er det helt forståelig. Det er ikke alle som er like gira på det her, og det er jeg innstilt på.

Lite aktivitet trenger faktisk ikke være en dum ting, for da blir det også lettere for andre å plukke opp tråden på noe som har blitt snakka om tidligere.

Når alt kommer til alt, så er det sånn ca 4 punkter jeg kommer til å ha i bakhodet for å vurdere om Discord-praten er verdt å fortsette med:

1. Skaper det diskusjoner som flere blir med på?
2. Er det som regel jeg som starter diskusjonene, eller er det også andre?
3. Brukes det for å gi tilbakemelding på hjemmesida eller nyhetsbrevet? Enten om ting som ikke fungerte, eller som kunne fungert bedre?
4. Er det noe jeg faktisk koser meg med?

Det her er jo bare mine tanker, så jeg vil veldig gjerne høre fra deg og, om hva du tenker vil være en "suksess" i dette tilfellet.

### Hva er egentlig Discord?

Om du ikke veit hva Discord er, så kan du se på det som en hybrid mellom Messenger og kvinneguiden. En chattetjeneste og et forum, det er omtrent det det er – småprat fordelt utover kanaler for å holde det litt ryddig.

Discord brukes mye av gamere blant annet, men de bruker vel lydkanalene i stor grad, at man enten spiller med hverandre, eller at du streamer spillinga di ut til andre. Personlig bruker jeg det utelukkende til tekst, for å holde meg oppdatert og skrive til andre.

### Hva skjer når du trykker på linken?

Uavhengig av om du bruker Discord fra før av eller ikke så blir du bare møtt med skjermbildet under, hvor du blir spørt om å godta invitasjonen. Eneste forskjellen er at den enten åpnes i Discord-appen eller i nettleseren din.

![[images/Discord onboarding.jpg]]

Hvis det er første gangen din på Discord vil du deretter bli bedt om å laste ned appen, og lage deg en bruker. Her må du hoste opp et navn av noe slag, som enten kan være ditt eget, eller så har du også en gyllen mulighet til å kalle deg nøyaktig det du vil – som FrancisMcPipsqueak. Kanskje til og med "Sir Francis", bare fordi du kan.

Etter du har beseira den store IQ-testen for å nok en gang bevise at du er menneskelig så vil du endelig komme inn i varmen – til **skravlehjørnet**:

![[images/Discord onboarding 2.jpg]]

Om du er typen som liker å lese bruksanvisninga før du bruker noe så kan du [lese denne nybegynner-guiden til Discord](https://support.discord.com/hc/en-us/articles/360045138571-Beginner-s-Guide-to-Discord) – eller bare spør meg.

### Jeg må bare si det

Total digresjon, men den "sensory deprivation tank"-greia jeg nevnte tidligere, altså det er så digg å bare flyte! Å være så og si vektløs, og bare oppleve ingenting. De to siste orda der – opplev ingenting – er vel selve slagordet til [BareFlyt](https://bareflyt.no/floating/), men det er også spot on, og en stor kontrast til hverdagen, så det anbefales.
