---
date: 2023-03-05
lastmod: 2023-03-12
title: En tanke i utvikling
tags:
  - skriving
publish: "true"
---


Da jeg snakka om [[digitalt hagearbeid|digitalt hagearbeid]] nevnte jeg hvordan [Maggie Appleton](https://maggieappleton.com/?ref=simen-skriver) definerer progresjonen av et notat gjennom kategoriene _budding, seedling_, og _evergreen_.

Det er fordi hu deler tankene sine mens de fremdeles er uferdige. Ikke perfekte. Ikke gjennomførte. Og derfor setter hu en merkelapp på hvor langt i prosessen hvert notat har kommet. Spør du meg, så er det noe fundamentalt ubehagelig ved den prosessen. Noe avslørende på en måte? Samtidig syns jeg det er utrolig spennende.

## Ut på dypet

Derfor tenkte jeg å prøve noe alternativt her nå. Og jeg er ærlig talt usikker på hvordan dette oppleves, spesielt for dere som er med i nyhetsbrevgjengen.

For hele tanken ved å utfordre meg sjøl til en slags skrivekalender var nettopp å komme inn i skriveflyten. Å kjenne hvordan det er å skrive jevnlig. Samtidig som jeg fyller bloggen med noe innhold, så jeg lærer mer om hva jeg vil skrive om, og hvordan jeg liker å gjøre det.

Å dele noe offentlig holder meg også beregnelig i form av at det er noen som "venter" i andre enden. Eller så kunne jeg nok fint skrivi alt lokalt, og ikke delt det videre. For det er plenty med notater (i [[obsidian|obsidian]]) som burde reinskrives, og bearbeides på et eller annet vis.

Samtidig er det ikke alle dager jeg har en fullkommen tanke å dele. Og det er lettere for meg å skrive _litt_ på _flere_ notater, enn det er å fullføre ett enkelt. Så da gir vi det et forsøk.

## Forpliktelse

De neste dagene prøver jeg å dele noe som ikke er ferdig. Så ubehagelig som det høres ut. Noen dager vil det nok virke forholdsvis sammenhengende. Andre dager vil det sannsynligvis være vanskelig å skjønne tanken bak det jeg deler. Samtidig vil det gi deg en mulighet til å se hvordan artiklene utvikler seg over tid.

For at det skal komme tydelig fram kommer jeg til å avslutte hvert innlegg med en spalte jeg kaller _Kladdeboka**™**_. Der ramser jeg opp hvilke artikler jeg har bearbeida siden sist, noen som er publisert, og andre som er utkast.

---

### Kladdeboka

_I dag skreiv jeg videre på disse artikkel-ideene:_

1.  De ulike stegene av et notat
2.  Nevroplastisitet, og hvordan øvelse gjør mester
3.  Hvordan former verktøyet tankene?
4.  Hvorfor jeg blir så gira av [[obsidian|obsidian]]
