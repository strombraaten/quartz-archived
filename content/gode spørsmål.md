---
date: 2023-06-11
lastmod: 2023-06-25
title: Gode spørsmål
tags:
  - tankemat
publish: "true"
---

Henger tett sammen med [[oppfølgingsspørsmål]], siden dette handler om hvordan du starter en samtale, men ikke hvordan du får samtalen til å vare lengre.

Dette er en liste jeg kommer til å oppdatere i ny og ne, men hvor du gjerne må komme med forslag, for jeg er alltid nysgjerrig på hvordan andre tilrettelegger for gode samtaler.

## Liste over gode spørsmål

- Hva er det som er utfordrende med den personligheten du har? Hvis du tenker på de karaktertrekkene du har, og sånn du funker på en måte
- Er det noe bra du kan trekke ut fra tider hvor du har vært nedfor?
- Hvilke av dine egne egenskaper tror du at du tar for gitt, men som er vanskeligere for andre?
	- Sagt på en annen måte, hva tror du er lett for din egen del, men som kanskje er vanskeligere for andre?

### Innspill fra lesere (som deg)

- Hva er det du liker godt med det stedet du bor?
- Er det noe du har lyst til at jeg skal spørre deg om?   
- Hva er din favoritt smågodt-bit og hvorfor?
- Hvilke egenskaper setter du pris på med … {fyll inn navn på person}?
- Hva er det beste foreldre kan gi sine barn?
	- Hvorfor var akkurat det så viktig?
	- Hva skulle du ønske dine foreldre hadde gitt deg?
	- Hva betyr det for deg som voksen at du fikk/ikke fikk akkurat det?

## Hva utgjør egentlig et godt spørsmål?

### Ingen absolutter

Med "absolutter" så tenker jeg på spørsmål som:

- Hva er favorittfilmen din?
- Hva er det beste du kan få servert til middag?
- Kan du fortelle meg om favorittminnet ditt fra barndommen?

Alle de spørsmåla der har én ting til felles, og det er at det forventes ett svar. Ett alternativ. Det legger opp til at det skal være det beste av det beste, men.. Folk funker ikke sånn.

Meningene våres er sjeldent så krystallklare at vi klarer å trekke fram kun ett alternativ. I realiteten så prøver du å tenke gjennom alle alternativene som er relevante (hvilke filmer du liker, hvilke matretter du liker, og hva du i det hele tatt husker fra barndommen), for så å snevre det ned til noe som er mer "potent". Som kjennes viktigere eller som du husker bedre. Den prosessen der i seg sjøl er jo MYE mer spennende å høre om enn bare sluttresultatet.

Du får jo så langt mye mer nyanser ut av svaret, dersom noen nevner 4-5 alternativer som de vurderer, framfor kun det ene. Sannsynligvis vil svaret også føles feil, for du har ikke fått tida til å tenke gjennom hva som faktisk er favorittfilmen din eller favorittmåltidet ditt. For det forventes at du hoster opp et svar med en gang.

#### Hva kan du si i stedet?

Om du får et spørsmål med en "absolutt" i seg kan du si:

> Jeg veit ikke om jeg klarer å snevre det ned til én enkelt favoritt, men jeg kan heller gi deg 2-3 alternativer og hva jeg liker med dem.

På den måten gjør du det lettere for deg selv å svare på spørsmålet, i tillegg til at du legger opp til at samtalen kan gå i flere ulike retninger.
