---
aliases:
  - 
tags:
  - 
date: 06 Dec, 2022
lastmod: 12 Mar, 2023
title: "Eksperimenter i hverdagen"
---
Er det _ett_ poeng jeg vil få fram i dag er det at du trenger ikke gjøre alt _hver_ dag.

Med et sånt "ultimatum" gir du deg sjøl et veldig dårlig utgangspunkt for å klare det du vil. For da er du i grunn dømt til å feile. Er det hver dag.. i all evighet? Eller er det hver dag denne uka? Om du bare sier at du skal gjøre noe _hver dag_ så skaper du ikke rammene for å bli fornøyd med innsatsen din.

## Bakgrunn

Vi har alle ulike utgangspunkt, så siden jeg ikke kan snakke på dine vegne gjør jeg det heller for min egen del. Jeg liker nemlig å tenke på det jeg gjør som eksperimenter. Det er noe jeg har fokus på nå, men så kommer jeg til å gå videre med noe annet når jeg føler meg ferdig.

Jeg husker jeg hørte [Tim Ferriss](https://tim.blog/?ref=simen-skriver) snakke om det her [i podcasten hans](https://open.spotify.com/show/5qSUyCrk9KR69lEiXbjwXM?si=7952130616b447e2&ref=simen-skriver). I stedet for å planlegge livet sitt i 5- eller 10 år framover fokuserte han heller på året han hadde foran seg, og delte det deretter opp i mindre eksperimenter, som varte opp mot tre måneder om gangen, om jeg husker rett.

## Ikke alt, alltid

For på utsida, når jeg snakker om ulike ting jeg gjør, eller prosjekter, eller eksperimenter jeg har gående, så kan det nok virke som at jeg enten gjør veldig mye, eller at jeg må ha en veldig travel dag, men det motsatte er jo egentlig tilfelle. For all del, jeg er nok en forholdsvis systematisk type, men jeg gjør jo ikke ALT, alltid.

Der tror jeg riktignok mange kan gå i en felle. For ofte blir jeg møtt med spørsmålet "Hvor ofte gjør du det a? Hver dag eller?", men det er egentlig _veldig_ få ting jeg gjør hver eneste dag.

## Eksempel

Ta meditasjon som et eksempel. Det er noe jeg har holdt på med lenge. Kort digresjon, men fordelen med å bruke apper til det meste er jo at jeg kan se nøyaktig _hvor_ lenge jeg har gjort det:

-   939 minutter med [Waking up](https://www.wakingup.com/?ref=simen-skriver), fordelt på 98 "økter"
-   4217 minutter med [Headspace](https://www.headspace.com/?ref=simen-skriver), fordelt på 398 "økter"
-   Totalt er det 5156 minutter, eller 86 timer
-   Gjennomsnittslengde på hver økt er 11 minutter

I _perioder_ har jeg meditert hver dag. Kanskje det varte en uke, eller så mye som én til to måneder. Som regel har det da vært en reaksjon på at jeg har vært stressa på jobb, og at jeg har sett behovet for å roe meg ned. Som _oftest_ derimot så har jeg hatt en 5-av-7-tilnærming. Et godt eksempel på hva som er godt nok.

## En mer bærekraftig tilnærming til vaner

Ved å gi meg sjøl en pause i helga, en pause fra all slags gode rutiner og vaner, så blei det så mye lettere å vedlikeholde mediteringa over tid. Og dessuten, det var sjeldent i helga at jeg var på mitt mest stressa, så det var ikke _da_ jeg trengte mest ro og klarhet i sinnet akkurat.

## Hvordan tilrettelegger du for et "bra" eksperiment?

Etter å ha eksperimentert med alt fra kalddusjing, takknemlighets-dagbok, skriving, kosthold og trening, så er det to faktorer som har vist seg å være viktig for min egen del:

### 1. Varighet

**Sørg for å avgrense det i tid, eller antall ganger du skal gjøre det.** Ofte vil det være en fordel å gjøre begge deler.

Skrivinga mi f. eks er et eksperiment. Og for å komme godt i gang med det vil jeg skrive hver dag, men siden vi er i desember føles det naturlig å stoppe på julaften. Altså 24 innlegg.

Om du vil fokusere på å drikke mindre alkohol i løpet av en uke så burde ikke formuleringa di være "Drikk mindre alkohol", men heller "Den neste uka skal jeg kun drikke to øl/enheter". Da har du både begrensa tida, du har definert hva som er greit nok (et slags akseptansekriterie, om du vil), og du øker sannsynlighet for å klare det.

### 2. Gjør eksperimentet synlig i hverdagen

Her er et seks år gammelt eksempel fra da jeg prioriterte yoga for å bli mer fleksibel:

![](https://www.simenskriver.no/content/images/2022/12/Eksperiment---yoga.jpg)

Med trening f. eks, det som har holdt meg gående over lengst tid, er å tenke at jeg skal trene tre ganger på én uke. Også fokuserer jeg på én uke om gangen. Og nå har jeg holdt det gående i 21 uker i strekk. Ikke at jeg sier det for å skryte nødvendigvis, selv om jeg er jo stolt av det, men det er heller et eksempel på at en uke om gangen kan bli mange over tid.

---

## Videre lesing

Om du vil lære mer om hvordan vaner fungerer, og hva du kan gjøre for å  "make habits stick", så har jeg hørt mye bra om boka ["Atomic Habits"](https://www.amazon.com/Atomic-Habits-Proven-Build-Break/dp/0735211299?ref=simen-skriver), av [James Clear](https://jamesclear.com/?ref=simen-skriver), hvor han går langt mer i dybden enn det jeg har gjort her.