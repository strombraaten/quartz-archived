---
title: "Hva betyr egentlig kvalitet?"
aliases:
- kvalitet
---
Om jeg hadde bedt deg om å beskrive hva kvalitet *er*, hva ville du sagt? Personlig ville jeg nok tenkt på lang varighet, sterke materialer, presisjon i alle ledd, og generelt så lite slurv som mulig. At noe er stødig, eller robust, og at det gjør den jobben det skal gjøre. Men av de "kriteriene" er det egentlig bare den siste som stemmer overens med hvor ordet kommer fra.

Kvalitet, sånn vi kjenner det i sammenheng med produkter, betyr tilsynelatende "å imøtekomme spesifikasjonene". At det treffer på hva det *skal* være. At det oppfyller de behovene, eller forventningene som er angitt.

## Toyota vs Rolls Royce
Det blei nevnt i [en podcast jeg hørte på](https://open.spotify.com/episode/5tdzZ1yUZMDiz2hulYsCD2?si=n5Bi3BcBRTe4wSFY9-7Llg&t=578&context=spotify%3Ashow%3A5qSUyCrk9KR69lEiXbjwXM) her om dagen, hvor [Seth Godin]([https://seths.blog](https://seths.blog/)), snakka om definisjonen av ordet kvalitet. At det stammer fra 1940- og 50-tallet, fra en type som heter [Edward Demmings](https://www.creativesafetysupply.com/articles/william-edwards-deming-the-father-of-quality-management/), som blei mest kjent gjennom innflytelsen han hadde på det japanske bilmerket Toyota, og deres kvalitetskontroll. I tillegg til innflytelsen han hadde på Japan i sin større helhet, i form av hvordan landet kom seg tilbake på beina økonomisk sett etter andre verdenskrig.

I podcasten sammenligner han en Toyota med en Rolls Royce. Hvor en Toyota gjør akkurat det den skal gjøre, når den skal gjøre det, mer forutsigbart enn en bil fra Rolls Royce. Sistnevnte anses mer som luksus enn *kvalitet*. Toyotaen gjør det du forventer at den skal gjøre. Den imøtekommer spesifikasjonene.

## Kvalitet som unnskyldning
Personlig så har jeg lenge sett på meg selv om en "detaljorientert" type, om jeg skal si det pent, men perfeksjonist er nok mer riktig. For det omfatter mer av det negative som også følger med det karaktertrekket. Det traff meg altså ekstra hardt da Godin nevnte at perfeksjonister ofte kan gjemme seg bak kvalitet, når det er snakk om å fullføre et arbeid, fordi ingen vil stå i veien for kvalitet.

Han fortsetter med å snakke om at perfeksjonisme ikke har noe å gjøre med kvalitet. For kvalitet går tilbake til det å "imøtekomme spesifikasjonene". 

Sånn jeg tenker på det da så kan man alltids forbedre noe, men vi må gå tilbake til spørsmålet "Gjør denne tingen det den *skal* gjøre?"

---
*Etter som jeg leste mer om ordet kvalitet, og hvor ordet kommer fra ramla jeg såklart ned i et hull som var dypere enn jeg trodde. Som jeg gjør. Kvalitet kan nemlig sees på i flere ulike sammenhenger, som sanseinntrykk, språk, men også [filosofi](https://snl.no/kvalitet_-_filosofi). Som mye annet kan det nemlig [spores tilbake til noen gamle grekere](https://en.wiktionary.org/wiki/quality), hvor ordet kvalitet betydde "Hvordan, hva slags",* hvor det da brukes for å definere egenskaper.